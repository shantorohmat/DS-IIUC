আমার কয়েকটি নিজস্ব শব্দ 
 - সুনীল গঙ্গোপাধ্যায় 
পরিত্রাণ, তুমি শ্বেত, একটুও ধূসর নও, জোনাকির পিছনে বিদ্যুৎ,
যেমন তোমার চিরকাল
জোনাকির চিরকাল; স্বর্গ থেকে পতনের পর
তোমার অসুখ হলে ভয় পাই, বহু রাত্রি জাগরণ- প্রাচীন মাটিতে
তুমি শেষ উত্তরাধিকার। একাদশী পার হলে-তোমার নিশ্চিত
পথ্য হবে।
আমার সঙ্গম নয় কুয়াশায় সমুদ্র ও নদী ;
ঐ শব্দ চতুষ্পদ, দ্বিধা, কিছুটা উপরে, সার্থকতা যদি উদাসীন ;
বিপুল তীর্থের পূণ্য---নয়? সর্বগ্রাস
যেমন জীবন আর জীবনী লেখক।


প্লেনের ভিতরে কান্না এক দেশ থেকে অন্য দেশে উড়িয়ে আনি
একই বুকের মধ্যে।।


কাব্যগ্রন্থ : আমি কী রকম ভাবে বেঁচে আছি

 কবিতাটি ১২৭০ বার পঠিত হয়েছে।
